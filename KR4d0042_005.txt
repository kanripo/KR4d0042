# -*- mode: mandoku-view -*-
#+TITLE: 旴江集
#+DATE: 2015-09-23 10:19:48
#+PROPERTY: LASTPB  <md:KR4d0042_SBCK_020-100a>
#+PROPERTY: JUAN 5


　名公手書
　　　范文正公
仲淹白秀才李君在鄱陽勞惠訪尋以改郡不敢奉邀
今潤州初建郡學可能屈節教授又慮逺來難為將家
蘇州掌學胡瑗祕校見明堂圖亦甚奉仰或能挈家必
有經畫請先示音為幸保愛保愛不宣仲淹上李君竒
<pb:KR4d0042_WYG_039-1b>
士足下八月十九日
仲淹頓首秀才仁弟别來傾渴無已想至仙鄉拜慶外
無恙此中佳山水府學中有三十餘人闕講貫與監郡
諸官議無如請先生之來必不奉誤誠於禮中大有請
益處至願至願不宣仲淹上秀才仁弟十月十九日
　　　小簡
此地比丹陽又似閒暇可以卜居請一來講説因以圖
之誠衆望也誠衆望也兒子在蘇州足下可能早來今
<pb:KR4d0042_WYG_039-2a>
冬欲行鄉飲俟先生講求也仲淹上
仲淹白中間辱教承已拜恩命雖德業雅逺未稱人望
而朝廷奬善鴻漸于時惟聰明精至曉之深矣未相㑹
間千萬自愛自愛不宣仲淹上太學先生閏十一月二
十八日
　　　小簡
仲淹已受勅改青州見理舟行次希善侍加愛
　　　孫觀文
<pb:KR4d0042_WYG_039-2b>
沔啓錢塘幸獲瞻對以扶護過江不果欵接後聞談經
于府中恨不得執卷座末益為企戀企戀近日諒雅候
無恙沔冬中襄事畢正初詣杭如文蓋盤旋必良㑹矣
冬溫旅次希保愛保愛因王先生行草草上問不次沔
拜上建昌李君先生之右二十三日夜
沔白人來捧書伏知旅中無恙示及南歸未知奉㑹之
時企戀企戀途中慎護冬寒希保愛保愛人迴草草奉
此咨問兼謝伏惟照察不次沔拜上先生李君之右二
<pb:KR4d0042_WYG_039-3a>
十一日
沔白錢塘之别又二載餘後未獲良㑹復疎致問專介
逺來惠書且知居憂無恙示教民病數十條非留心博
愛何以及此以賊未定過嶺經制必未及一一行下當
擇要以施之春後賊定方到江西奉見矣示及事不須
如此何害冬寒保愛保愛草草上問兼謝不宣沔上太
學先生李君十二月九日希文夏中過徐遂不肯行以
後事見託一一如其志哀痛哀痛行狀乃勉為述之忙
<pb:KR4d0042_WYG_039-3b>
中未及以草寄去
　　　余侍郎
靖頓首李君秀才别來毎增翹渴忽枉手跡備荷勤至
於邑鄙吝渙釋懐抱所示禮論七篇推進禮經準的世
教派仁義贅刑政正其本於禮成一家之言工古人之
未工導明王之要道豈止獨步江表校聲名於後俊者
哉開益䝉蔽不勝降歎人回謹此為謝不宣將作監丞
余靖白正月十四日
<pb:KR4d0042_WYG_039-4a>
靖頓首近接緒言止于再見蘭游霧息未盡雅懐所示
上豫章守書可以激昂士範支梧頽圮健羨健羨别來
鬱鬱動不如意邈然風規毎益牢吝忽枉手牘深認勤
勤木脱火流切希進道外保愛是祝謹奉簡陳謝不宣
大匠丞余靖頓首李君秀才七月二十八日
靖啓靖屏居南夏久不相知及今得書乃審有太學之
授國家誠有憐才之意而不置於可用之途何哉道逺
未由胥㑹徒益傾渴耳冬寒保重人迴謹此為謝不宣
<pb:KR4d0042_WYG_039-4b>
靖手啓助教執事十月十日
如有朝命召赴成均供職亦可行道不宜辭免或令赴
選須詳去就也靖啓
　　　歐陽内翰
修啓冗事牽迫久疎奉長者之論不知兩辱過門甚媿
甚媿修來日有少事須出即今幸家居可以拂席奉俟
軒蓋顒企顒企不然當别拜聞貴不失約也修頓首賢
良先生
<pb:KR4d0042_WYG_039-5a>
　　　蔡密學
襄頓首啓襄才識不能過人天子誤知擢置諫列毎自
念孤賤之迹旁無尋尺之助一旦名徹萬乘而收錄之
此宜如何論報効之誠也示及庸奴非所謂難言但未
得其詳耳足下業已發之當為予究之至詢他人果詐
不虚必逃去矣就令不逃亦生姦計莫如密得其詳擿
之以置于法於時不為無補行路疲憊草草裁答足下
取其意畧其禮也襄頓首啓二十三日夜
<pb:KR4d0042_WYG_039-5b>
襄啓近承從者之勞過臨海郡適以久疾無悰為禮疎
畧遽此離間豈勝慚跂慚跂春寒道上愛護為佳不宣
襄頓首李君足下二十日
　　　馬雜端
遵頓首啓曏吏京邑日與權幸人為敵趣了目前力有
不逮千里修問病未能也未幾以罪逆復丁家難扶挽
南歸備嘗囏厄甫達里中即襄大事即日僅餘殘息無
復生意忽辱來諭承家居安甚併為慰也知非久游錢
<pb:KR4d0042_WYG_039-6a>
塘且有迂顧之意何幸如之遵近得彼信將來亦當一
詣目即有私冗未幹兼本郡守尉故人同年累書相招
受代伊邇若捨饒而趍杭不免去就厚薄之責頗非人
情當暫謁之不知行期遲疾近逺掃榻聨鑣俱未敢必
靈隱西湖之㑹當不蹉跌矣秋暑自愛倉遽草此不次
遵頓首上答泰伯先生足下七月十一日手啓
遵再拜奉别數年居常企咏以家禍屏居僻左無階修
問比見卿材具得起居之實所慰多也遵無他竒區區
<pb:KR4d0042_WYG_039-6b>
徇禄食當求南中一官以便安輿旴江乃素心未知所
願果否前月已被臺移明日上路咫尺不克一趍師坐
少冀誨言為恨甚深因風示字欲知動止悤卒聊此上
謝夏暑切自愛傾渴傾渴遵不勝私心不宣遵再拜泰
伯先生書几十五日謹簡
遵悚仄遵到淮南二年矣署而居者不數月奔走之勞
不可勝道以故僅了目前四方交游書問闕如也或云
先生居倚廬聞問不審有失陳慰人來得書伏承孝履
<pb:KR4d0042_WYG_039-7a>
攴裕先生未起有識惋惜遵素性朴愚上下窘困之際
乃佐此局咎責日深先生有聞無惜見教涉夏勉抑自
愛人回聊此為謝餘俟後信多悉多悉不宣遵悚仄再
拜泰伯先生大孝服次三月二十八日
　　　蕭閣副
十一月望日長沙野人蕭注致書隴西泰伯先生足下
注昨偕弟英求舉于京師聞足下應賢良預第一人召
試是時萬口一發萬意一同未有不心思目願欲識其
<pb:KR4d0042_WYG_039-7b>
面者一日英請於叟曰李泰伯預賢良召未知其道果
如何叟曰今之賢良異於古泰伯其為今之賢良古之
賢良耶若為今之賢良則天下可車載為古之賢良則
覆載無三四英曰敢原其賢良之今古曰今之賢良所
學者美身之具也口誦之心記之然後分句讀辨訓詁
數條目駕虚辭而強名曰策曰論主司既不能别白則
互曰彼人之富於學也此人之富其才也上既取之下
思習之中其選者十年間往往陶天下之民嗚呼以斯
<pb:KR4d0042_WYG_039-8a>
術而致吾君陶吾民則虫蝗水旱盜賊不作其可得乎
古之賢良發其言則為箴為規為教為化明隂陽倚伏
灾異變盈之事提耳萬乘擯斥𠒋黨亂臣賊子不敢正
目而視使三王之風復見于當世故漢之文景可比周
之成康者由斯道也叟尋與英下第南歸聞足下不中
選二心頗疑後得足下退居集啓而讀之則知足下果
非今之所舉賢良之人其不中選則宜夫人之相知患
其道不同道同雖夷貊亦可為兄弟注鄙人然而有志
<pb:KR4d0042_WYG_039-8b>
於聖賢之術心銘足下之道故發此書以聞非今之趍
炎附勢輩聞足下有大名而沽相知之幸足下其以為
是非里人葉國器歸旅中草草非書冀留意不宣注再
拜
　　　小簡
注頓首前書寫意兹不云云相慕之極旦夕常在家貧
至甚僕馬無具因而辜見賢之望噫進不得地退無以
居丈夫之心於此將盡有風西來書以為寄則野人之
<pb:KR4d0042_WYG_039-9a>
請餘希自愛注再啓
　　　祖學士
無擇再拜泰伯先生酷熱以來氣體何如驛置相望不
逺千里無階披奉祗增詹企法掾連君錫僕之故人有
文而善與人交泰伯見之當相得以驩矣千萬善愛慰
此多憶無擇手記頓首泰伯先生六月十七日
無擇啓累日前軍校過敝邑得泰伯所示書承起居無
它為慰甚深也慶歴民言皆極當時之病真醫國之書
<pb:KR4d0042_WYG_039-9b>
耳使今相天子宰天下者聞其言而行之何憂乎獯粥
何患乎拓跋氏邪無擇疎賤不得言於朝泰伯又俾附
寄永叔即須良便致之也君錫行日曾託奉書必得通
上無擇近作愛堂銘與文爽序在君錫處宜枉觀覽因
風幸示可否之教秋暑千萬善愛不宣無擇再拜二十
六日
無擇自來淮楚以地逺且少便復吏事無餘暇故不得
時時拜書徒日思頌亡已足下之門人高弟者曰陳生
<pb:KR4d0042_WYG_039-10a>
過聽不佞遣介走數千里惠然以書見抵且示之策捧
覽之際靦生面目兹足下之不鄙遺我而俾之相示也
顧愚何足以當之推轂之教豈敢不勉趨奉末由惟祝
善愛諸懇可期面㑹兹不能布萬一無擇再拜泰伯足
下四月九日淮上書
無擇再拜泰伯先生無擇嚮者居憂丹陽辱書者再兼
承見寄長篇及賦不任感仰然以道塗阻逺少遇信便
無階致誠而望風依依靡忘終食也去歲過洪井見建
<pb:KR4d0042_WYG_039-10b>
昌牙校首詢動止且將附問乃先生赴范杭州召已行
矣又不得通區區于左右今陳秀才人來捧所貺手尺
具悉起居如宜差慰詹渴萬一無擇方此奔走披晤未
日仰蘄千萬為道自愛愚懐所望無擇再拜泰伯先生
無擇再拜泰伯先生言念久不附問惟劇詹馳夏末抵
袁即欲致記竊承軒車寓泊洪井及詢諸相識乃云它
適蓋傳聞之不得審的耳介至忽捧手墨承體局休佳
殊慰區區敝郡已作學更三兩月可成當須坐邀長者
<pb:KR4d0042_WYG_039-11a>
來此為後生唱導也乃時專遣人禮請次謹先此咨露
秋凉希千萬若時加愛懇懇無擇再拜八月二十三日
　　　李侍郎
淑白近承雅顧獲奉嘉談兼摯雄文重將厚意欽降之
切昕夕以之忽辱手緘承有小疾戒舟涉逺幸保沖襟
惟精學之邁倫固懵迷之詎測汶圖魯議空祕家楹之
藏洞簫上林猶慙侍臣之薦興言曕聳交集下誠不宣
淑頓首
<pb:KR4d0042_WYG_039-11b>
　　　孔宗旦
宗旦啓自京師為别迨四年矣毎聆風聲鄙氣銷爍伏
承日來體休道洽師表江左捐棄名場沉蘊事業易曰
肥遁無不利惟泰伯之道乎甚善甚善今二十二日徂
徠石守道卒嗚呼天喪吾道俾我先生短命死矣泰伯
能不痛悼哉秋風蕭條江山修邈願固顔色以厭忉怛
子靜行次聊此起居惟少垂察不宣曲阜孔宗旦啓
　旴江外集巻二

<pb:KR4d0042_WYG_040-1a>
欽定四庫全書
　旴江外集巻三
　
